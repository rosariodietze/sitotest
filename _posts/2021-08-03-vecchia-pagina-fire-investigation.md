---
layout: post
title: Vecchia pagina fire investigation
subtitle: Each post also has a subtitle
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [fire_investigation]
---

Premesso che un incendio per sua natura tende a distruggere, o comunque rendere irriconoscibili quegli stessi elementi che l’hanno generato, stabilire le origini di un incendio richiede l’esecuzione di indagini non sempre semplici, anzi spesso di notevole difficoltà.
Si possono verificare casi in cui le indagini dirette, ovvero i sopralluoghi e la raccolta di dati documentali e le analisi chimico-fisiche forniscono elementi sufficienti alla risoluzione del caso, ma ce ne sono altri in cui occorre giocoforza eseguire delle verifiche supplementari, quali la raccolta di notizie su avvenimenti o comportamenti di persone (indagini indirette a carico degli organi di polizia).
Dal punto di vista professionale quando si deve esprimere un parere sull’origine di un incendio è indispensabile acquisire e valutare tutta una serie di elementi probanti (non solo indiziari) i quali, messi in correlazione tra loro (elementi d’indagine diretti ed indiretti), possono con sufficiente attendibilità suffragare l’ipotesi fatta per concludere le indagini in modo corretto e conclusivo.
Il FIRE INVESTIGATION è una disciplina investigativa analitica che si utilizza per determinare l’origine e le cause d’incendi e esplosioni. Si basa sulla conoscenza della dinamica della combustione ed utilizza un approccio sistematico e scientifico nel suo svolgersi, con l’utilizzo della SEMIOTICA DEGLI INCENDI, ossia la disciplina che studia i segni lasciati dall’incendio. In genere è nel campo penale ed in quello assicurativo che l’eziologia di un incendio riveste un ruolo di primaria importanza con la verifica della dolosità o meno dell’evento, quindi è molto importante l’individuazione precisa del punto di origine e la sua causa, o almeno la più probabile.
Negli Stati Uniti d’America esiste anche l’“Arson Investigation”, che è una branca della “Fire Investigation”, e che studia precipuamente gli incendi dolosi ed è seguita da personale istituzionale delle forze di polizia, vigili del fuoco e protezione civile, in quanto richiede la funzione di “pubblico ufficiale” per le indagini indirette.
L’esecuzione delle indagini "dirette” prevede una procedura articolata in più fasi, sotto descritte, al termine delle quali ci si ritroverà con una serie di dati ed informazioni sulle quali elaborare le conclusioni finali:

1. Esecuzione di accertamenti urgenti e rilievi tecnici (dimensionali, fotografici, funzionali) utilizzando la semiotica degli incendi, ossia la scienza che interpreta il cosiddetto “linguaggio del fuoco”.
2. Raccolta di documenti probanti relativi alla progettazione ed esecuzione degli impianti (elettrici, segnale, gas, idrici, oleodinamici, pneumatici, eccetera).
3. Eventuale assunzione d’informazioni spontanee di persone coinvolte direttamente o indirettamente nell’evento (testimoni occasionali, proprietari, affittuari, vicini, progettisti, installatori, manutentori, eccetera)
4. Coordinamento degli accertamenti tecnici sui reperti presso laboratori di analisi.
5. Esecuzione di calcoli o analisi simulate (al computer o in modo reale) per la riproduzione di condizioni e situazioni critiche.
6. Verifica delle congruenze tra le documentazioni raccolte con gli esiti dei rilievi (strumentali e fotografici) effettuati nel corso dei sopralluoghi e i risultati di eventuali analisi di laboratorio.
7. Redazione della relazione finale, completa dei necessari allegati probatori.

Laddove esistono certezze e dati probanti, non vi è alcun dubbio nel procedere, ma, come avviene nella maggior parte dei casi, ci si trova innanzi a situazioni di incertezza per venir fuori dalle quali occorre applicare delle metodologie logiche di “problem solving”.
