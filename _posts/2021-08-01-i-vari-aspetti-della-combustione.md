---
layout: post
title: I vari aspetti della combustione
subtitle: Each post also has a subtitle
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [fire_investigation]
---

In questa sezione verranno esaminati i vari fenomeni attinenti alla combustione in genere e, più precisamente, gli incendi e le esplosioni, senza tralasciare però quei fenomeni ibridi che non trovano una collocazione precisa in una delle due categorie principali. Per gli incendi eseguiremo un’attenta analisi dei tre elementi costituenti (comburente, combustibile e innesco), poi tratteremo le esplosioni da un punto di vista generale. Nell’esposizione saranno presi in esame anche aspetti poco noti, come i numeri KEMLER o il comportamento dell’ossigeno nei confronti della respirazione e quei fenomeni che abbiamo detto essere intermedi tra incendi ed esplosioni.

## REAZIONE DI COMBUSTIONE - REAZIONE DI OSSIDO-RIDUZIONE
Premettiamo che una combustione è una ossidazione che si manifesta : dolcemente con la formazione della ruggine, in modo vivace negli incendi e violento ed istantaneo nel caso delle esplosioni. Ora, nella definizione della chimica tradizionale per “ossidazione” s’intende la combinazione diretta dell’ossigeno con un elemento o composto (che lo acquisiva) e, nel contempo, si definisce “riduzione” la perdita di ossigeno da parte di un altro elemento o composto. Si è poi scoperto (1744 - principio della conservazione della materia di Antoine Lavoisier) che, nella pratica, un’ossidazione comporta sempre e comunque una contemporanea riduzione ad essa coniugata per cui, nella realtà, tutte le reazioni, combustione compresa, finiscono per essere di “ossido-riduzione”.
Si è anche scoperto che affinché si sviluppi una reazione di combustione è assolutamente necessaria la contemporanea presenza di tre elementi:
- Comburente.
- Combustibile.
- Innesco.

Tale evidenza è stata descritta come “triangolo del fuoco o degli incendi“, mentre desideriamo puntualizzare che, nel caso delle esplosioni, affinché la reazione avvenga occorrono altri due elementi: la compattazione ed il confinamento, addivenendo così al cosiddetto “pentagono delle esplosioni”. Analizziamo ora i componenti.

## COMBURENTE

### COMBURENTE - OSSIGENO
L’elemento che funge da comburente naturale nelle reazioni è l’aria atmosferica anzi, per maggior precisione, l’ossigeno in essa contenuto in ragione del 21% (poi c’è l’azoto per il 78%, anidride carbonica ed altri gas per l’1%). L’ossigeno è un gas inodoro ed insaporo, molto attivo, è essenziale per la respirazione degli esseri viventi ed entra anche nel ciclo dei vegetali. Quando un essere vivente respira l’aria che fuoriesce dai polmoni risulta così composta :
- 78 % di azoto,
- 17 % di ossigeno,
- 4 % di anidride carbonica,
- 1 % di altri gas.

La variazione più evidente riguarda l’ossigeno che scende dal 21 al 17 % e l’anidride carbonica, che passa da quasi zero al 4 %: in pratica è proprio la quantità di ossigeno perduto che si trasforma in anidride carbonica.

### OSSIGENO E COMBUSTIONE
Se la percentuale dell’ossigeno scende dal 21% a circa il 16% si giunge prima ad una condizione di combustione senza fiamma, poi a quella di non infiammabilità; questo valore è detto LOC (Limiting Oxigen Concentration) e si posiziona, a seconda del materiale combustibile interessato, su valori compresi nell’intervallo tra 10 e 15%.
Di contro nelle atmosfere sovra ossigenate aumenta il rischio di incendio che diventa apprezzabile già con una percentuale del 25%, notevole con il 28%, e molto grave con concentrazioni uguali o superiori al 35%. Si ricorda che un aumento della concentrazione di ossigeno può addirittura cambiare completamente la classificazione di una sostanza da "non-combustibile" a "combustibile" e che la propagazione della fiamma diventa tanto più rapida quanto più è alta è la concentrazione.

### OSSIGENO E RESPIRAZIONE
La percentuale minima di ossigeno necessaria agli esseri umani per una respirazione normale, è intorno al 19%. Un'atmosfera sotto ossigenata non provoca, in un soggetto in buona salute, particolari difficoltà respiratorie o impressione di soffocamento, ma solo dei sintomi simili a quelli dell'anestesia, ovvero : mancanza di equilibrio e vertigini, difficoltà di parola fino all'impossibilità di articolare suoni, rapida diminuzione, e poi incapacità, di effettuare sforzi fisici e movimenti, ridotta coscienza del mondo esterno, riduzione dei sensi, specialmente del tatto. Si cominciano ad avere problemi al di sotto del 17% e si arriva alla morte se la percentuale si riduce a meno del 12%. Qualora l'atmosfera dovesse contenere meno del 7 % di ossigeno, sopraggiunge molto rapidamente l'asfissia e senza alcun sintomo premonitore.

### OSSIGENO E ALTITUDINE
Ricordiamo che come quando si sale in quota il motore endotermico di un autoveicolo perde potenza, nello stesso modo una persona comincia ad avvertire problemi di respirazione. Va precisato che la percentuale del 21 % di ossigeno presente nell’atmosfera rimane del tutto immutata con la variazione di quota, ma ciò che cambia con l’altitudine è la pressione atmosferica, la quale diminuisce quando l’altezza aumenta. La spiegazione è che salendo in quota la colonna d’aria che ci sovrasta è inferiore di quella che troviamo in riva al mare, quindi il suo peso sarà minore e quindi minore la pressione che essa esercita. Il risultato è una maggiore rarefazione dell’aria per cui, sebbene la percentuale d’ossigeno (in volume) presente rispetto agli altri gas non sia cambiata, la quantità (espressa in massa) dell’ossigeno realmente disponibile è in ogni caso inferiore, in quanto tutti i gas subiscono, in modo proporzionale fra loro, una rarefazione con la quota.

## COMBUSTIBILE
I materiali combustibili si presentano sotto diverse forme, ovvero possono essere solidi, liquidi o aeriformi (detti anche gassosi), ma ricordiamo che del combustibile partecipa alla reazione di combustione solo la frazione volatile perché il gas ossigeno si combina con la fase vapore del combustibile. Nei combustibili solidi la frazione volatile si forma per decomposizione termochimica, nei combustibili liquidi la frazione volatile si forma per evaporazione dal pelo liquido, mentre quelli in forma gassosa sono, per così dire, già “pronti”. Anticipiamo che mediamente la temperatura di combustione dei combustibili solidi si aggira dai 500 fino agli 800-1000 °C, quella dei liquidi si trova tra i 1300 e 1500 °C, mentre quella dei gas varia dai 1600 fino a 3000 °C. 

### DIFFERENZA TRA COMBUSTIBILI ED INFIAMMABILI
I combustibili li troviamo sotto diverse forme: solidi, liquidi, gas, vapori, nebbie infiammabili o polveri combustibili, senza dimenticare gli esplosivi propriamente detti.
Con il termine “combustibili” si contraddistinguono tutti quei materiali che possono bruciare, anche se con lentezza. Con la parola “infiammabili” si identificano, ma siamo sempre nella categoria dei materiali combustibili, quelle sostanze che possono essere accese molto facilmente e bruciano con rapidità. 
Altra importante e pratica distinzione è che i combustibili richiedono energie d’innesco piuttosto elevate ed occorre il contatto diretto, o quanto meno ravvicinato e prolungato, tra i materiali stessi e le sorgenti di calore ovvero d’innesco. Invece gli infiammabili possono vaporizzare, e quindi portarsi da soli a contatto con parti calde (hot point), pertanto richiedono energie d’innesco molto basse per cui è sufficiente una piccola scintilla a provocare la reazione di combustione.

### TEMPERATURE CARATTERISTICHE DEI COMBUSTIBILI
Nel campo dei combustibili possiamo trovare tabellate varie temperature caratteristiche, quindi bisogna fare attenzione a non confonderle. Prendiamo il caso di un combustibile liquido, forma che che presenta il maggior numero di temperature caratteristiche. Sulla sua superficie quando viene riscaldato, al di sopra di una certa temperatura detta di flashpoint, iniziano a formarsi dei vapori infiammabili, ma sono ancora “pochi” per poter produrre effetti visibili. Bisogna fare a questo punto una premessa importantissima: un liquido può incendiarsi, o provocare un’esplosione, solo quando si trova a temperatura superiore a quella d’infiammabilità, perché solo allora è in condizione di emettere vapori infiammabili. Allora la temperatura alla quale, se innescati, detti vapori (prodotti poi in quantità sufficiente) possono incendiarsi, prende il nome di temperatura di infiammabilità.

***NOTA:** spesso le due vengono confuse sia perché differiscono solo di qualche grado, sia per le diverse modalità di prova.*
{: .box-note}

Invece ha valori molto più alti la temperatura di autoaccensione, ossia quella alla quale la sostanza in oggetto, opportunamente miscelata con l’aria, s’incendia spontaneamente senza bisogno di alcun innesco. Viene dopo la temperatura di fiamma che dipende dalle modalità reali in cui si sviluppa la combustione, ossia all’aperto, al chiuso, in presenza di ventilazione, eccetera. Ultima è la temperatura di combustione ovvero la temperatura più alta raggiunta dai prodotti di combustione di una determinata sostanza durante una reazione di combustione.

#### SCALA DECRESCENTE DELLE TEMPERATURE CARATTERISTICHE
- Temperatura di combustione
- Temperatura di fiamma
- Temperatura di autoaccensione
- Temperatura di infiammabilità
- Temperatura di flashpoint

Facciamo due esempi: benzina e gasolio. La temperatura d’infiammabilità della benzina è inferiore a 0°C quindi è già pericolosa a temperatura ambiente; il gasolio invece ha una temperatura di infiammabilità di circa 55 ÷ 75 °C e quindi diventa pericoloso solo quando viene riscaldato. 

### COMBUSTIBILI SOLIDI
La combustione di un solido, quale ad esempio quella del legno, procede in tre fasi: 
1) La prima è il "preriscaldamento” fino a 100°C, durante il quale l’umidità contenuta evapora, emettendo fumo bianco. Soltanto quando si è avuta la totale eliminazione dell'acqua la temperatura potrà salire oltre i 100 °C; in seguito, quando si raggiungono i 150-200 °C cominciano le reazioni di pirolisi (o “piroscissione”), che è un fenomeno di decomposizione termica dei materiali organici nei quali i composti chimici complessi, avendo peso molecolare elevato, prima di prendere fuoc,o devono essere ridotti in composti più semplici e di peso molecolare minore.
2) La seconda fase è quella della “combustione gassosa” in cui, continuando la somministrazione di calore al materiale vengono interessati gli strati più interni del legno, mentre all'esterno, solo dopo aver superato la temperatura propria di accensione (equivalente a quella d’infiammabilità dei liquidi), si ha lo sviluppo di gas combustibili: ossido di carbonio, metano, metanolo, idrogeno, formaldeide. Tali gas prendono fuoco mentre la temperatura continua ad aumentare.
3) Terza ed ultima fase è quella della “combustione solida” in cui il processo di combustione continua a progredire verso l'interno, mentre in superficie il legno, ormai carbonizzato, brucia. La temperatura può raggiungere gli 800 °C, aumentano le emissioni di metano e di monossido di carbonio. Il carbone diventa incandescente (brace) e le fiamme, dapprima luminose, nella fase estrema della combustione diventano meno evidenti. Alla fine della combustione rimangono solo le ceneri, il cosiddetto “residuo secco”, che rappresenta non più dell'1% della massa legnosa originaria.

### COMBUSTIBILI LIQUIDI
Anche nel caso dei combustibili liquidi avviene il fenomeno dell’emissione di vapori, stavolta però ad evaporare è la stessa sostanza di partenza, non ne vengono prodotte di nuove come nel caso dei solidi. I combustibili liquidi vanno perciò prima riscaldati alla temperatura di emissione vapori, e solo dopo questi si infiammano. Secondo se tale temperatura si posiziona sopra, o sotto, la temperatura ambiente, tale condizione rende tali elementi più o meno pericolosi. Ai sensi del D.M. 31-7-1934 ci sono tre categorie :
- Categoria A con temperatura di infiammabilità < 21 °C (benzina, etere, alcool). 
- Categoria B con temperatura di infiammabilità da 21 a 65 °C (nafta, acqua ragia minerale, alcool etilico e metilico). 
- Categoria C con temperatura di infiammabilità da 65 °C in su (gasolio, olii combustibili, olii minerali lubrificanti, vaselina, glicerina, bitume). 

***NOTA:** A titolo informativo ricordo che esiste un'altra classificazione in 4 categorie acquisita dal regolamento europeo CLP (Classification, Labelling and Packaging) denominata “GHS” (Globally Harmonized System), la quale tiene in conto anche la temperatura di ebollizione.*
{: .box-note}

Altro parametro fondamentale per l’innesco dei combustibili liquidi è il grado di dispersione del combustibile nel comburente : per avere una reazione di combustione il combustibile ed il comburente devono trovarsi in proporzioni opportune all’interno di un intervallo stabilito dai cosiddetti limiti di infiammabilità (ricordiamo in chimica il “rapporto stechiometrico”) che definiscono il campo d’infiammabilità. È in pratica una fascia delimitata da due valori della percentuale di vapore in aria corrispondenti la prima, più bassa, al “LEL” = Lower Explosive Limit), e la seconda, più alta, al “UEL” = Upper Explosive Limit). Il campo d’infiammabilità è quindi quell’intervallo entro il quale, se avviene un innesco, si potrà verificare un incendio, poiché la miscela tra combustibile e comburente è nella concentrazione (o percentuale) ottimale. I due valori limite delle concentrazioni del campo d’infiammabilità sono dipendenti dalla temperatura, dalla pressione e dalla presenza di diluenti con questi criteri :
- L’effetto dell’aumento di temperatura è di ampliare il campo di infiammabilità, anche se in misura piuttosto limitata.
- L’effetto dell’aumento della pressione è identico a quello della temperatura.
- La presenza di diluenti agisce in modo opposto, ovvero restringe il campo di infiammabilità.


***NOTA:** Si precisa che Il campo d’infiammabilità è praticamente coincidente con il campo di esplosività, differendone talvolta solo perché le rispettive temperature vengono misurate con metodi diversi.*
{: .box-note}

### COMBUSTIBILI GASSOSI
Rappresentano la forma più pura di una sostanza combustibile in quanto il prodotto per poter prendere fuoco non deve produrre alcunché (piroscissione dei solidi) né modificarsi (evaporazione del liquido), ma è già pronto all’uso. Sono pertanto i combustibili in cui la combustione è più “pulita”, perché dà luogo a meno scorie: le reazioni di combustione producono solamente altri composti gassosi e non sottoprodotti diversi dalla combinazione tra carbonio, ossigeno ed idrogeno (ad esempio derivati da azoto e zolfo).
Le due grandi classi di gas combustibili sono i “gas naturali” (una volta gas di città, detto anche illuminante, oggi costituito solamente dal metano) e i “gas di petrolio liquefatto o GPL” (propano, butano, eccetera). Allo stato puro sono tutti inodori, per cui, alfine di permetterne l’individuazione in caso di fughe, vengono appositamente “odorizzati”; l’ operazione è fatta in modo tale che un’eventuale fuga possa essere avvertita quando la concentrazione è minore della metà del LEL.
Per i combustibili gassosi è fondamentale la considerazione della densità (relativa all'aria) che comporta la divisione in:
- “leggeri” (quelli la cui densità relativa è < 0,8 come il metano)
- “pesanti” (quando la densità relativa è > 0,8 come il GPL).
I gas pesanti rappresentano un rischio maggiore perché ristagnano nell'ambiente, mentre quelli leggeri si disperdono facilmente nell’atmosfera. Uno dei pericoli più frequenti dei “gas pesanti” è la loro presenza nelle fogne dopo la dispersione, in modo nascosto e spesso impensabile tramite tombini e/o griglie. 

***NOTA:** Per questo motivo è vietato nei garage sotterranei il parcheggio di autoveicoli che utilizzano il GPL come combustibile.*
{: .box-note}

## INNESCO
Ricercare le cause di un evento, esplosivo o incendiario che sia, vuol dire comprendere per quale motivo il combustibile presente, e di norma facilmente riconoscibile, si sia combinato con l’ossigeno presente nell’aria, ovvero quale sia stata la fonte dell’innesco: in breve, la ricerca della fonte di innesco costituisce sempre lo scopo dell’indagine.
Come priorità operativa, nel caso degli incendi è logico cercare prima la posizione della sorgente di innesco (detto del primo focolaio = DOVE) e, solo successivamente, ricercare COSA / COME, cioè la tipologia e modalità d’innesco.
Nel caso delle esplosioni il ”DOVE” è già chiaro di per sé (cratere), quindi si invertono le priorità d’indagine perché si cercherà di individuare le modalità di innesco ed il tipo di esplosivo.
Categorie di origine degli incendi o esplosioni:
- ORIGINE TERMICA
- ORIGINE ATMOSFERICA
- ORIGINE ELETTRICA
- ORIGINE CHIMICA
- ORIGINE MECCANICA
- ORIGINE UMANA

Dall’analisi delle categorie si possono definire 12 “cause primarie”. Qui si farà riferimento alla suddivisione in 10 elementi rilevabile dalle statistiche annuali sugli incendi prodotte dal Ministero degli Interni, con l’aggiunta personale di altre 2: le scariche elettrostatiche e le reazioni chimiche:
1. Autocombustione.
2. Reazione chimiche tra elementi incompatibili o genericamente esotermiche.
3. Esplosioni da esplosivi o da miscele di prodotti infiammabili dovuti a fughe o errate manipolazioni di sostanze pericolose o di polveri combustibili.
4. Cause elettriche (malfunzionamento per scorretta progettazione, difettosa esecuzione o negligente manutenzione o guasti suddivisi nelle varie tipologie : corti circuiti, sovraccarichi, archi voltaici, tracking).
5. Scariche elettrostatiche generate in presenza di atmosfere infiammabili.
6. Fulminazioni di origine atmosferica.
7. Proiezione di faville e/o scintille provenienti da camini, fuochi accesi, stufe, eccetera, oppure derivate da lavorazioni in corso (taglio, saldatura, smerigliatura, eccetera) o da salti di fuoco (incendi boschivi) o abbandono di mozziconi di sigarette.
8. Fiamme libere (uso disattento di cannelli da taglio o altri attrezzi a fiamma, candele, accendini, fiammiferi non di sicurezza).
9. Fuochi pirotecnici.
10. Avarie negli impianti di produzione di calore (riscaldamento o condizionamento, bruciatori, stufe elettriche a resistenza, compressori, eccetera) o ritorni di fiamma.
11. Guasti ed attriti meccanici con surriscaldamento di motori o macchinari, malfunzionamenti di macchinari per sopraggiunti guasti o cattivo utilizzo/manutenzione.
12. Dolo o vandalismo (con utilizzo di liquidi acceleranti e inneschi volontari).

## ESPLOSIONI
L’esplosione rimane pur sempre una reazione chimica come la combustione, però produce anche un’onda di pressione (od onda d’urto) a causa dell’aumento di volumeistantaneo ed abnorme dei prodotti di reazione costituiti dagli esplosivi (detonazioni). Invece nel caso delle miscele infiammabili, delle polveri e delle atmosfere combustibili, queste creano fenomeni di combustione estremamente rapidi e violenti più di un normale incendio, ma più lenti della reazione dei materiali esplosivi (deflagrazioni).

### DEFLAGRAZIONI - DETONAZIONI
Esiste un’altra netta distinzione tra “deflagrazioni” e “detonazioni”, differenziazione che emerge dalla considerazione della velocità di propagazione dell’onda di pressione che è subsonica per le deflagrazioni (decine di m/s), supersonica per le detonazioni (migliaia di m/s). Identica distinzione si opera per gli esplosivi : gli esplosivi deflagranti sono ad azione relativamente lenta, quelli detonanti sono ad azione immediata. Ne discende che un esplosivo deflagrante verrà usato quando si vuole ottenere un effetto di spinta e non di frantumazione, e viceversa. In entrambi i casi si verifica un’onda di sovrappressione che produce i danni maggiori sulle facciate degli edifici posti frontalmente rispetto al punto dove è avvenuta l'esplosione, di minore entità sul tetto e sugli altri lati.
![grafici esplosioni](/assets/images/divisione)
- La “deflagrazione” è caratterizzata da un graduale incremento della pressione con una durata abbastanza lunga, con un valore massimo funzione dei parametri del fenomeno, seguito da una graduale diminuzione della pressione fino a zero ed una successiva e leggera depressione.
- Le “detonazioni” sono caratterizzate da un aumento brusco ed improvviso della pressione che raggiunge il picco massimo, seguito poi da un fronte di discesa meno ripido, ma pur sempre veloce (rispetto alla deflagrazione).
Invece è molto importante la depressione (o sovrappressione negativa) successiva al picco di pressione diretta che si crea sulle superfici opposte a quelle frontali rispetto all’esplosione. Essa è maggiore nel caso delle detonazioni, ed ha effetti devastanti soprattutto sulle strutture sottili come ciminiere, piloni, torri e tralicci.

### ESPLOSIVI
Gli esplosivi sono materiali che, pur essendo dei combustibili, in determinate circostanze hanno la capacità di trasformarsi rapidamente e violentemente, producendo istantaneamente un grande volume di gas ad alta temperatura. 
Si presentano in tutte le forme: solida, liquida e gassosa, ma per lo più si utilizzano quelli solidi perché poco sensibili alle sollecitazioni esterne, di facile conservazione, più pratici per il trasporto e molto più semplici da utilizzare. Esamineremo adesso i due parametri aggiuntivi delle esplosioni rispetto agli incendi.

#### CONFINAMENTO
La velocità di detonazione aumenta se la carica esplosiva è confinata entro un materiale resistente anziché essere libera nell'aria. Perdita di velocità notevole, con la possibilità di avere solo una detonazione parziale o semplice deflagrazione, si può avere se all'atto dell'esplosione un qualche punto della camera di scoppio cedesse prima delle altre superfici di confine. Per questo motivo è necessario chiudere bene il foro da mina con materiale di intasamento che resista senza venir espulso dalla pressione dei gas di scoppio.

#### COSTIPAZIONE
È logico che se un elemento viene compresso subisce un aumento di densità, nel nostro caso il peso di esplosivo contenuto nell'unità di spazio. Per le cariche esplosive la costipazione quindi aumenta la quantità di materiale attivo. che con il crescere della densità di carica aumenta in genere la velocità di detonazione; pari effetto ha la più fine suddivisione dei grani costituenti la polvere.

## FENOMENI IBRIDI
Oltre agli incendi ed alle esplosioni esiste una serie di eventi che, per talune caratteristiche sarebbero da ascrivere alla categoria delle esplosioni, per altre a quella degli incendi: sono dei fenomeni ibridi in quanto a cavallo tra le due categorie principali. In genere trattasi di fenomeni puramente fisici che non sconfinano nel campo della reazione chimica, ossia della combustione, salvo che per sfortunate combinazioni di eventi.

### ESPLOSIONI DI POLVERI
Viene naturale pensare ad atmosfere esplosive composte dall’aria con gas o vapori infiammabili, mentre risulta invece meno intuitivo pensare che il fenomeno possa essere generato anche da polveri. In generale una polvere è un insieme di particelle solide presenti nell’atmosfera che tendono a depositarsi, ma che possono rimanere sospese nell’aria per un certo periodo di tempo in funzione della loro massa. Non tutte le polveri sono ugualmente pericolose in quanto i fattori che determinano l’evento sono molteplici, ma lo sono sicuramente quelle derivate da prodotti combustibili finemente suddivisi che sono in grado di generare delle vere e proprie esplosioni quando vengono miscelati all’aria (ovvero ossigeno) nelle giuste proporzioni. Anche nella lavorazione dell’alluminio si possono produrre polveri fini che, in certe condizioni di granulometria e concentrazione in aria, possono incendiarsi (ricordiamo l’alluminotermia) o addirittura anche generare un’esplosione. Il fenomeno della combustione delle polveri si evolve con modalità estremamente differenti a seconda delle loro caratteristiche di infiammabilità, granulometria (altrimenti non rimangono in aria ma precipitano), densità, contenuto di umidità, temperatura di accensione della nube e dello strato, energia minima di accensione.

### FLASH FIRE
È l’evento più semplice di tutti, ed è l’incendio di una certa quantità (non eccessiva) di miscela infiammabile (nube) di gas o di aerosol o di polveri che si infiamma rapidamente, ma si esaurisce altrettanto velocemente con una fiammata (a meno che non venga alimentata successivamente).

### SCOPPIO
Si parla di “scoppio”, quando un fluido in pressione viene rilasciato istantaneamente a causa della rottura del contenitore (tubazione o serbatoio); la rapida espansione del fluido conseguente all’abbassamento di pressione genera l’onda d’urto, in pratica è un’esplosione fisica, ovvero un fenomeno solo meccanico.

### JET FIRE
Il “jet fire” (dardo di fuoco) avviene quando che un contenitore di combustibile liquido sotto pressione, oppure le tubazioni stesse, si perforino o si lesionino o si trancino e il combustibile esce sotto forma di getto in pressione. Per gli effetti della pressione, il getto può facilmente assumere la forma nebulizzata. Questa, per un combustibile liquido, è la forma più pericolosa in quanto, rispetto al liquido, ha un elevatissimo rapporto superficie/volume e richiede una più bassa energia di innesco. Un simile getto di un gas o di un liquido che esce ad alta velocità da un’apertura piccola (come l’ugello di una cucina casalinga) o grande (come una torcia industriale), in presenza di una sorgente d’innesco, determina il formarsi di una lingua di fiamma: il “jet fire” appunto, che provoca nelle immediate vicinanze delle condizioni di irraggiamento mortale; in pratica è come un lanciafiamme.

### BLEVE
Un’altra tipologia è quella del “bleve” (Boiling Liquid Expanding Vapour Explosion) che si verifica a seguito della rottura catastrofica di un recipiente chiuso contenente un liquido in pressione non infiammabile ma può anche essere elio, azoto, acqua, liquidi criogenici o refrigeranti, ovvero un elemento i cui vapori si espandono istantaneamente a causa dell’ebollizione. Il fenomeno si verifica quando l’involucro e il suo contenuto raggiungono temperature di gran lunga superiori a quelle necessarie all’evaporazione dell’elemento allo stato liquido. È fondamentalmente un fenomeno meccanico, quindi puramente fisico e, a livello di danni, la rottura del contenitore determina la rapida vaporizzazione del contenuto dovuta al rapido abbassamento della pressione; ciò provoca un’onda d’urto di notevole intensità e di conseguenza la proiezione di frammenti.

### FIREBALL
È in pratica un bleve con la differenza che il contenuto del serbatoio è anche infiammabile. Essendo pertanto anche i vapori nel contenitore anche infiammabili, in presenza di elementi d’innesco (punti caldi, elementi incandescenti, scintille, fiamme libere, eccetera), si verifica l'accensione immediata ed istantanea dei vapori fuorusciti i quali provocano una vera e propria palla di fuoco con effetti devastanti.

### BOILOVER
Durante gli incendi di grandi serbatoi aperti di combustibile di origine petrolifera si verifica il “boilover”; fenomeno uguale a quello che avviene quando si tenta di spegnere le fiamme di una padella con l’acqua. Esso consiste nel contatto improvviso di una certa quantità di acqua con elementi a temperatura molto più alta di quella di ebollizione (100 °C). In questa condizione l’acqua, a contatto con le pareti roventi, passa istantaneamente dallo stato di liquido a quello di vapore, con un improvviso e violento aumento di volume (circa 1.600 volte quello iniziale), spingendo in alto il combustibile presente e determinandone lo spargimento in una sorta di fontana esplosiva, provocando una disastrosa propagazione dell’incendio. È un fenomeno che può avvenire anche nelle navi cisterna quando c’è dell’acqua nel combustibile e questa, essendo più pesante, si stratifica in basso nei serbatoi, oppure perché residuo del lavaggio delle cisterne.

### SLOPOVER
È il traboccamento di un olio da un serbatoio aperto in fiamme. Si verifica quando (per errore) si manda un flusso d’acqua sopra lo strato oleoso in fiamme provocando un’evaporazione violenta dell’acqua che trascina con sé la parte superficiale dell’olio e non tutta la massa, come avviene invece nel caso del boilover.

## CODIFICA DEI PRODOTTI PERICOLOSI
La legislazione in vigore in Italia prevede che tutti i prodotti pericolosi commercializzati sul territorio del nostro paese debbano essere accompagnati da determinate informazioni, in ossequio al regolamento CLP (Classification, Labelling and Packaging) n° 1272 del 2008 della CE. Pertanto è stato messo a punto un sistema di codifica dei vari prodotti che viene utilizzato in special modo in caso di emergenza per identificare velocemente le sostanze interessate e quindi tramite le “schede di prodotto” individuare il più adeguato e corretto metodo d’intervento. Ricordiamo che la scheda prodotto è uno strumento che permette di soddisfare gli obblighi inizialmente introdotti dalla Legge 126 del 10/4/1991 “Norme per l'informazione del consumatore”. Nel 2005, il “Codice del Consumo” (D.Lgs. 206 del 6/9/2005) ha incorporato i contenuti della legge n. 126, sostituendola, con modifiche di piccola entità.
Le regolamentazioni citate prevedono che gli autoveicoli che trasportano merci pericolose devono essere segnalati da un cartellone componibile a fondo arancione, bordato di nero, retroriflettente, delle dimensioni di 300 x 400 mm e resistenza al fuoco R15, al quale vengono applicati, su due diverse righe, dei caratteri alfanumerici rimovibili formanti i due codici richiesti: codice KEMLER, in alto, e codice ONU, in basso. Parimenti lungo le strade e autostrade possiamo trovare cartelli che prescrivono particolari condizioni per il transito di automezzi trasportanti le categorie di prodotti indicati sotto forma, appunto, di numeri KEMLER.

### CODICE KEMLER – CODICE DI PERICOLO
È un numero a 2 o 3 cifre, di cui la prima mostra il pericolo principale del prodotto interessato, mentre la seconda cifra ed eventualmente la terza gli ulteriori pericoli secondari collegati al prodotto.
La prima cifra, che rappresenta il pericolo principale, è essenzialmente connessa con lo stato di aggregazione e con il tipo di sostanza

| Valore | Pericolo |
| :-: | :-- |
| 1 | *non si usa* |
| 2 | GAS |
| 3 | LIQUIDO INFIAMMABILE |
| 4 | SOLIDO INFIAMMABILE |
| 5 | COMBURENTE o PEROSSIDO ORGANICO |
| 6 | TOSSICO |
| 7 | RADIOATTIVO |
| 8 | CORROSIVO |
| 9 | PERICOLOSITÀ DIVERSA |

La seconda cifra (e la terza) indicano quali “pericoli secondari” sono caratteristici del prodotto trasportato, secondo la seguente codifica:

| Valore | Pericolo |
| :-: | :-- |
| 0 | SENZA PERICOLO SECONDARIO |
| 1 | ESPLOSIONE |
| 2 | EMISSIONE DI GAS O REAZIONE CHIMICA |
| 3 | INFIAMMABILITÀ |
| 4 | PROPRIETA’ COMBURENTI |
| 6 | TOSSICITA’ O NOCIVITÀ |
| 8 | CORROSIVITÀ |
| 9 | PERICOLO DI REAZIONE PER DECOMPOSIZIONE O POLIMERIZZAZIONE |

Le regole di lettura sono:
Se davanti alle 2 o 3 cifre vi è una X, significa che è vietato usare acqua in caso di incidente. Se vi è solo il pericolo principale (la prima cifra), ci saranno solo due cifre e la seconda sarà uno 0, mentre se le due cifre sono uguali, esse indicano un rafforzamento del pericolo principale. Se ci sono tre cifre, vi è anche un rischio secondario; se la seconda e terza sono uguali, esse indicano il rafforzamento del pericolo secondario.

### CODICE ONU – CODICE DI PRODOTTO / MATERIA
Sulla seconda riga del cartellone sopra citato viene composto un numero di 4 cifre che identifica univocamente il tipo di prodotto trasportato, in base ad un elenco, riconosciuto internazionalmente (ve ne sono oltre 2000) che viene pubblicato ed aggiornato periodicamente. Si riportano qui di seguito, a titolo informativo, i codici numerici che più frequentemente possiamo ritrovare sugli automezzi in transito sulle nostre strade.

| Prodotto | Codice |
| :-- | :-: |
| ACQUA OSSIGENATA | 2015 |
| ACETALE (diossietano) | 1088 |
| ACETILENE | 1001 |
| ACETONE | 1090 |
| ALCCOL ETILICO | 1170 |
| ALCOOL METILICO | 1230 |
| AZOTO COMPRESSO | 1066 |
| AZOTO LIQUIDO | 1077 |
| BENZINA | 1203 |
| BENZOLO | 1114 |
| BUTANO | 1011 |
| CIANURO DI POTASSIO | 1680 |
| DDT | 2761 |
| GASOLIO | 1202 |
| GPL | 1075 |
| IDROGENO | 1049 |
| IPOCLORITO SODIO | 1791 |
| KEROSENE | 1223 |
| METANO | 1971 |
| OLII LUBRIFICANTI | 1268 |
| OSSIGENO | 1072 |
| PETROLIO | 1267 |
| TRIELINA | 1710 |


div

| Codice | Prodotto |
| :-: | :- |
| 1001 | ACETILENE |
| 1011 | BUTANO |
| 1049 | IDROGENO |
| 1066 | AZOTO COMPRESSO |
| 1072 | OSSIGENO |
| 1075 | GPL |
| 1077 | AZOTO LIQUIDO |
| 1088 | ACETALE (diossietano) |
| 1090 | ACETONE |
| 1114 | BENZOLO |
| 1170 | ALCCOL ETILICO |
| 1202 | GASOLIO |
| 1203 | BENZINA |
| 1223 | KEROSENE |
| 1230 | ALCOOL METILICO |
| 1267 | PETROLIO |
| 1268 | OLII LUBRIFICANTI |
| 1680 | CIANURO DI POTASSIO |
| 1710 | TRIELINA |
| 1791 | IPOCLORITO SODIO |
| 1971 | METANO |
| 2015 | ACQUA OSSIGENATA |
| 2761 | DDT |






