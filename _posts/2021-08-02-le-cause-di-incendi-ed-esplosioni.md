---
layout: post
title: Le cause di incendi ed esplosioni
subtitle: Each post also has a subtitle
cover-img: /assets/img/path.jpg
thumbnail-img: /assets/img/thumb.png
share-img: /assets/img/path.jpg
tags: [fire_investigation]
---

In questo articolo verranno esaminate in dettaglio tutte le possibili cause all’origine di incendi o esplosioni. Nell’articolo precedente, nel paragrafo dedicato agli inneschi, avevamo riportato un elenco con le 12 cause che dovrebbero comprendere tutti i possibili fenomeni considerati come origine di incendi od esplosioni. Questa elencazione è basata sulla suddivisione in 10 punti utilizzata nelle statistiche annuali sugli incendi prodotte dal Ministero degli Interni, con l’aggiunta personale di altre 2 che non erano contemplate : le scariche elettrostatiche e le reazioni chimiche. Questo elenco può rivelarsi molto utile come memorandum in sede di indagine.

## ELENCO CAUSE D’INCENDIO
1.	Autocombustione.
2.	Reazione chimiche tra elementi incompatibili o genericamente esotermiche.
3.	Esplosioni da esplosivi o da miscele di prodotti infiammabili dovuti a fughe o errate manipolazioni di sostanze pericolose o di polveri combustibili.
4.	Cause elettriche (malfunzionamento per scorretta progettazione, difettosa esecuzione o negligente manutenzione o guasti suddivisi nelle varie tipologie : corti circuiti, sovraccarichi, archi voltaici, tracking).
5.	Scariche elettrostatiche generate in presenza di atmosfere infiammabili.
6.	Fulminazioni di origine atmosferica.
7.	Proiezione di faville e/o scintille provenienti da camini, fuochi accesi, stufe, eccetera, oppure derivate da lavorazioni in corso (taglio, saldatura, smerigliatura, eccetera) o da salti di fuoco (incendi boschivi) o abbandono di mozziconi di sigarette.
8.	Fiamme libere (uso disattento di cannelli da taglio o altri attrezzi a fiamma, candele, accendini, fiammiferi non di sicurezza).
9.	Fuochi pirotecnici.
10.	Avarie negli impianti di produzione di calore (riscaldamento o condizionamento, bruciatori, stufe elettriche a resistenza, compressori, eccetera) o ritorni di fiamma.
11.	Guasti ed attriti meccanici con surriscaldamento di motori o macchinari, malfunzionamenti di macchinari per sopraggiunti guasti o cattivo utilizzo/manutenzione.
12.	Dolo o vandalismo (con utilizzo di liquidi acceleranti e inneschi volontari).

### CAUSA 1 – AUTOCOMBUSTIONE
Tale fenomeno avviene solo per specifiche e ben definite sostanze, e solo in determinate e particolari condizioni. Trattasi effettivamente di autocombustione quando, senza alcun apporto di energia dall’esterno, una sostanza combustibile s’incendia spontaneamente a seguito di una reazione di ossidazione di tipo esotermico. Questa, innescata da fenomeni di fermentazione (che sono esotermici) ed inizialmente lenta, produce un graduale e successivo accumulo di calore. Il processo di fermentazione di sostanze organiche è un tipico esempio di tali reazioni, la cui relativa durata può essere anche molto lunga (decina di giorni). Materiali ad alto rischio sono il carbone, i colori ad olio, l’erba medica, gli stracci di stoffa (seta, cotone o lino) se imbevuti di olio o vernice. Questo perché essendo l’autocombustione un fenomeno ossidativo provoca l’idrolisi dei grassi contribuendo ad aumentarne l’acidità, mentre l'umidità ha un'azione acceleratrice sul processo di fermentazione. Anche i depositi di trucioli metallici di alluminio o titanio, oppure il fosforo bianco od il potassio, sono ad alto rischio sia per l’elevatissimo rapporto superficie/volume e sia per l’ossidazione che subiscono gli olii di raffreddamento (emulsioni da lavorazione e taglio) di cui i trucioli sono ricoperti. Citiamo infine la segatura, o in generale tutti i materiali cellulosici (nei vegetali la cellulosa è presente per oltre il 50%), gli olii e grassi in genere che, in presenza di ossigeno puro, s’incendiano facilmente, se non addirittura spontaneamente. A medio rischio sono il cacao in chicchi, i fertilizzanti organici ed inorganici contenenti nitrati, il fieno e gli olii di semi.
A basso rischio sono lo zucchero, la farina e le plastiche che s’incendiano a temperature inferiori a 500 °C.
È chiaro che giocano un ruolo molto importante sia l’aspetto del materiale (se compatto o frantumato, caso in cui si ha un elevato rapporto superficie/volume), sia le caratteristiche dissipative del contenitore, sia le condizioni termo-igrometriche dell’ambiente, tra cui non ultima la ventilazione. Diventa parametro essenziale la misura delle particelle: tanto più sono piccole, tanto più a lungo permangono in aria e più facilmente s’incendiano
Quando una tale reazione si sviluppa, all’esterno non si nota nulla, può manifestarsi solo un odore particolare nel caso di sostanze organiche, per cui l’unico parametro sensibile cui si possa fare riferimento per la messa in opera di sensori di allarme, è l’incremento della temperatura interna del mucchio.

### CAUSA 2 – REAZIONI CHIMICHE TRA ELEMENTI INCOMPATIBILI

***NOTA:**  La categoria non è contemplata isolatamente nelle statistiche ufficiali.*
{: .box-note}

Categoria affine alla precedente (autocombustione) ma che evidenzia, con maggior precisione, il caso di reazioni chimiche che avvengono in modo fortuito tra sostanze che, per contatto con un’altra sostanza, danno luogo a reazioni chimiche esotermiche. Anche l’inconsapevole trasporto di prodotti casalinghi a seguito di un banale incidente, può provocare il loro contatto fortuito; questo dà origine ad una reazione esotermica tale da provocare l’incendio delle sostanze stesse (alcune di queste possono anche esplodere a seguito di un urto). Si riporta alcune di queste sostanze, di comune reperibilità:
- il sodio o il potassio a contatto con l’acqua;
- l’ammoniaca unita ad un ossidante (candeggina o acqua ossigenata);
- candeggina con acido utilizzato come sgorgante per scarichi di lavandini;
- prodotti ricchi di cloro utilizzati per le piscine a contatto con il liquido dei freni usato in campo automobilistico.

### CAUSA 3 – PRESENZA DI ESPLOSIVI O PRODOTTI INFIAMMABILI
Si premette che, negli effetti rilevabili a posteriori, vi sono delle differenze fondamentali quando si ha a che fare con un’esplosione imputabile a materiali esplosivi, oppure a miscele di polveri o gas/vapori infiammabili. Nel primo caso l’esplosione provoca un danneggiamento che si propaga in linea retta e con intensità inversamente proporzionale alla distanza dal cratere stesso. Nel secondo caso ha caratteristiche di uniformità di danneggiamento, indipendenti dalla distanza dal punto di innesco, anche al di là di ostacoli fisici alla propagazione (ad esempio dietro un angolo).
L’indicatore principale dell’avvenuto utilizzo di materiali esplosivi è la presenza di crateri, ovvero di buche nel pavimento o fori nelle pareti o solai, oltre alla presenza di schegge sulle superfici in vista, e l’abbattimento o distruzione di pareti. I danni prevalenti da esplosioni sono imputabili alla sovrappressione, con un eventuale possibile aggravamento dovuto al sopralzo di temperatura, mentre per l’incendio il maggior danno è dovuto alla presenza di fiamme e fumo. In casi combinati è necessario capire quale dei due eventi sia avvenuto per primo. Talvolta possono generare dubbi ed incertezze i danni provocati da fulminazioni atmosferiche che comportano distruzione di murature, foratura di pareti, presenza di crateri.

### CAUSA 4 – CAUSE ELETTRICHE
Questa generica dizione è in verità molto vasta e vaga perché abbraccia una grande varietà di fenomeni e tipologie di guasti, tutti imputabili al passaggio della corrente elettrica, ciò pertanto viene spesso citata da persone non competenti, o con le idee confuse, con riferimento ad un qualunque inconveniente che abbia una vaga attinenza con l’elettricità. Per evitare conduzioni qui di seguito saranno considerate le seguenti cause specifiche: 
- cortocircuiti, 
- sovracorrenti o sovraccarichi, 
- surriscaldamenti dovuti all’effetto Joule o a falsi contatti, 
- archi elettrici, 
- tracking, 
- le scariche elettrostatiche sono trattate in una categoria separata.

#### CORTOCIRCUITI
Il “cortocircuito” rappresenta il classico evento imprevedibile, imputabile a cause di vario tipo, da quelle accidentali a quelle colpose o dolose: si può verificare, ad esempio, per la caduta involontaria o volontaria di un oggetto conduttore tra due elementi a tensione diversa, oppure per il cedimento improvviso vuoi di un componente passivo o attivo, che dell’isolamento di una linea. Questo tipo di guasto provoca l’andata a zero dell’impedenza (vista dal generatore) e di conseguenza l’insorgere istantaneo di una corrente (chiamata “corrente di corto circuito”) pari a quella massima erogabile dal generatore. Tale corrente, che può raggiungere valori fino a un centinaio di volte superiori a quella di normale funzionamento della linea, provoca l’istantanea elevazione della temperatura nel punto di guasto, provocando l’infiammazione di qualunque materiale combustibile presente nelle vicinanze. Tale aumento abnorme dell’intensità della corrente provoca necessariamente l’intervento delle protezioni quindi la durata di questa intensità anomala è brevissima. Nel caso di cortocircuito possono essere coinvolti, se presenti, i cavi posti nelle immediate vicinanze del punto di guasto; questi, surriscaldati localmente, presenteranno all’estremità del conduttore (rame o alluminio) il classico aspetto di fusione metallica a forma di goccia. Anche il tratto finale del conduttore (lato del guasto) presenterà il metallo allo stato “ricotto”, ossia deformabile ed infragilito, mentre i tratti a monte del punto di guasto (ed in special modo quelli sottotraccia) presenteranno visibili fenomeni di alterazione chimico fisica. Infatti, a seguito di un corto circuito, la omonima corrente dura soltanto per pochi istanti prima di estinguersi ed il calore non ha il tempo materiale per propagarsi (detto in gergo ingegneristico è un “fenomeno adiabatico”). Per questa ragione il risaldamento rimane localizzato alle sole estremità dei cavi e non si diffonde a monte. Concludendo, quando si sospetta l‘origine elettrica di un incendio è necessario approfondire lo stato fisico delle estremità dei cavi interessati; ed anche indagare sulla posizione delle leve di azionamento degli interruttori di protezione della linea coinvolta, (possibilmente nell’immediato post-incendio altrimenti è facile che vengono alterate le condizioni).
È anche importante rilevare la marca, il tipo ed il modello degli interruttori, oltre a rilevare la sezione dei cavi afferenti e, possibilmente, la lunghezza delle linee; da questi elementi, con un controllo su database del costruttore, si può ricavare la portata nominale, la corrente d’interruzione e la curva caratteristica d’intervento, dati necessari per una verifica di congruenza e correttezza progettuale dell’impianto.

***NOTA:** Le curve caratteristiche d’intervento degli interruttori magnetotermici, previsti dalle norme, si riferiscono alla sensibilità ed ai tempi di scatto: “B” per carichi resistivi, “C” per carichi domestici, “D” e “K” per carichi con forte assorbimento allo spunto, ”Z” per circuiti elettronici, “MA” per motori (ex L ed U).*
{: .box-note}

#### SOVRACCARICHI
I “sovraccarichi” o “sovracorrenti” si verificano quando viene applicato, ad un circuito preesistente, un “carico” avente impedenza alquanto inferiore a quella nominale per la quale il circuito era stato dimensionato. Questi leggeri incrementi di corrente possono determinare, a volte, il sovraccarico del generatore quando il valore normale è appena sotto la soglia di tolleranza. In tali casi anche i cavi sono soggetti a produrre e, rispettivamente a trasportare, intensità di corrente sempre più elevate che ne provocano il surriscaldamento. Ricordando che l’aumento della temperatura aumenta la resistività del rame e, di conseguenza, aumenta la potenza dissipata, significa che il circuito va in deriva termica e, in mancanza di ventilazione adeguata, si potrebbe superare la massima temperatura ammessa dal tipo d’isolante dei cavi pari a :
- 60°C per la gomma naturale,
- 70°C per il PVC,
- 90°C per il PVC di qualità e per la gomma sintetica,
- 180°C per i siliconici. 
In una simile evenienza, può avvenire che il cavo interessato dal sovraccarico e quindi dal surriscaldamento transiti vicino a elementi combustibili che possono prendere fuoco (basta un cestino per la carta o degli stracci abbandonati), oppure che sia lo stesso isolante del cavo a cedere improvvisamente. Nei casi in cui si sospetta ci sia un sovraccarico all’origine dell’evento, oltre al tipo, al calibro ed alla caratteristica degli interruttori di protezione della linea, va rilevata la sezione, il tipo e la lunghezza dei cavi interessati, oltre alla reale potenza degli utilizzatori collegati alla linea stessa, per una verifica di congruenza progettuale.
Questo perché mentre la protezione contro i cortocircuiti è quasi sempre verificata, la protezione contro i sovraccarichi è più difficile da realizzare e gli interruttori presenti vanno attentamente verificati nelle loro caratteristiche in funzione delle linee alimentate. Va fatta attenzione anche ad eventuali modifiche apportate in tempi successivi alla prima installazione che, quasi sempre, è rispettosa dellla progettazione.

#### SURRISCALDAMENTI
I “surriscaldamenti” avvengono anche per effetto Joule imputabile all’aumento della corrente transitante in un cavo (e qui torneremmo al caso del sovraccarico) o in un componente; il fenomeno si manifesta in occasione di:
- variazioni della resistenza della linea per modifica della sezione o del carico;
- generazione di falsi contatti nelle connessioni o nei terminali (l’allentamento di morsetti provoca l’aumento delle resistenze di contatto prima trascurabili);
- ossidazione delle superfici di contatto (con aumento della relativa resistenza);
- dispersioni dovute a perdite di isolamento;
- difetto di un componente che va in deriva termica.

Quando avvengono i surriscaldamenti aumenta la temperatura e, come già illustrato nel caso dei sovraccarichi, da ciò può derivare l’infiammazione sia di materiali combustibili presenti nelle vicinanze, sia della morsettiera (se di materiale combustibile), sia dell’isolante del conduttore stesso. Quest’ultimo, essendo metallico ed avendo un coefficiente di conducibilità termica molto alto, nel caso di un fenomeno prolungato come appunto è il sovraccarico, si surriscalda per un tratto molto lungo ed anche distante dal punto interessato (ricordiamo che il surriscaldamento, a differenza del corto circuito, non è un fenomeno breve, ma di norma è protratto nel tempo). Quindi per verificare la presenza di questo particolare fenomeno occorre controllare lo stato fisico del conduttore (nelle condotte a monte del punto di guasto): dovrebbero risultare surriscaldati e presentare l’isolamento alterato per tutta la lunghezza o quasi (non solo l’estremità come nei corti circuiti. I dispositivi di protezione elettrica esistenti (salvavita differenziale ed interruttori magnetotermici) spesso non proteggono le linee dal surriscaldamento perché le correnti risultanti sono solo di poco superiori alle normali correnti di funzionamento nominale, quindi non rilevabili dai normali dispositivi di protezione.

#### ARCHI ELETTRICI
Gli “archi elettrici”, chiamati anche archi voltaici, si generano quando la tensione applicata tra due elementi distinti e separati supera quella sopportabile dal dielettrico interposto.

***NOTA:** La minima tensione richiesta per innescare un arco in aria tra elettrodi piani è di 350 V per una distanza di 0,1 mm e di 4.500 V per la distanza di 1 mm. Nel caso dell’aria asciutta si considera una rigidità dielettrica di circa 25-30 kV/cm, valore che diminuisce in presenza di umidità.*
{: .box-note}

Quando i valori della tensione applicata sono più alti di quella sopportabile dall’isolante, si genera una scarica attraverso di questo, sotto la forma di un arco elettrico. L’arco, una volta innescato, produce nell’isolante un ”canale ionizzato” (a resistenza inferiore a quella dell’aria circostante) ove si verifica il passaggio di una corrente, detta “corrente d’arco”, avente intensità superiore a quella nominale (ma comunque inferiore a quella di “corto circuito”, citata in precedenza) che mantiene attivo l’arco. Questo, composto da plasma ad elevata temperatura, provoca localmente un brusco innalzamento della temperatura circostante, che può risultare eccessivo per i materiali combustibili presenti nelle vicinanze. L’estrema mobilità dell’arco e la possibile fusione di parti metalliche coinvolte nel fenomeno (ad esempio i contatti fra i quali scocca l’arco), con proiezione di particelle incandescenti nell’intorno, aumenta la probabilità che, in presenza di materiali combustibili o infiammabili, si possa innescare un incendio.

#### TRACKING
Il “tracking” è un fenomeno derivante dalla circostanza che ogni impianto è soggetto ad inquinamento dovuto a particelle o pulviscolo, o goccioline presenti nell’ambiente. Gli ambienti di lavoro sono i più colpiti in quanto vi si trovano disperse delle sostanze di natura diversa legate al processo produttivo: in una segheria vi sarà polvere di legno, in un’officina troveremo aerosol di lubrificanti, in un’officina di lavorazioni meccaniche vi sarà del pulviscolo di metallo, in un molino o in un forno della polvere di farina, eccetera. Queste sostanze si depositano, a lungo andare, sulle pareti e sulle superfici delle apparecchiature elettriche. Questo deposito, in aggiunta all’umidità presente nell’aria, favorisce la formazione di un percorso conduttore sulla superficie dell’isolante. Per i motivi più vari lungo questa “traccia” (track) si può stabilire una piccola corrente di dispersione. In conseguenza al calore sviluppato nel normale funzionamento, per l’umidità od il naturale invecchiamento, con il passare del tempo le proprietà degli isolanti possono modificarsi, e la presenza di questa piccola corrente di dispersione porta ad alterare le proprietà isolanti del materiale fino al cedimento ed alla formazione di un arco elettrico oppure all’infiammazione della stessa polvere.

### CAUSA 5 - CARICHE ELETTROSTATICHE

***NOTA:** La categoria non è contemplata isolatamente nelle statistiche ufficiali.*
{: .box-note}

Il fenomeno dell’elettricità statica o, per maggior precisione l’accumulo di cariche elettrostatiche, si forma sulle superfici di corpi che vengono prima strofinati tra loro e poi allontanati. Per attrito si determina su di essi una formazione di cariche elettriche: uno stesso numero di cariche negative e positive si distribuisce per polarità sui due oggetti in funzione del materiale costituente. In funzione di un elenco particolare, detto scala triboelettrica si determina quale due due assume polarità positiva e quale negativa. Ad esempio tra lana e vetro oppure tra lana e materiali plastici, la lana è quella che assume la carica positiva.
Se i corpi in oggetto sono costituiti da materiali conduttori, la carica elettrostatica si distribuisce uniformemente sulla loro superficie, ed un semplice collegamento a terra ripristina le condizioni di sicurezza, drenando le cariche accumulate. Invece se i materiali sono isolanti, le cariche restano dove sono e riesce difficile allontanarle, anche con l’utilizzo di uno o più collegamenti a terra. Il potenziale elettrostatico del corpo permane fino a quando le cariche, grazie ad una “scarica”, si trasferiscono rapidamente ad un corpo a potenziale diverso. Quando la quantità di cariche accumulate è grande, il potenziale elettrostatico cresce e qualora supera la tensione d’innesco del mezzo interposto tra due elementi, ne determina la ionizzazione e può innescare una scarica elettrica. Si tenga ben presente che tale differenza di potenziale può raggiungere anche il valore di decine di migliaia di Volt, quindi questa scarica è in pratica un vero e proprio arco elettrico. Cariche elettrostatiche si generano ad esempio quando si cammina su un tappeto di lana, special modo con scarpe con suola in gomma oppure quando c’è un flusso di liquidi (specie se idrocarburi a bassa conducibilità) in tubazioni di materiale isolante (PVC, polietilene, eccetera), cioè operazioni di carico e scarico serbatoi. C'è poi il caso del moto di nastri trasportatori in gomma su rulli in gomma oppure se si è in presenza di elementi di impianti realizzati con materiali non conduttori (materie plastiche e altri materiali). Infine citiamo gli impianti di sabbiatura e trasporti pneumatici di polveri.

### CAUSA 6 - FULMINAZIONI ATMOSFERICHE
In caso di temporale può accadere che le nuvole e il suolo si comportino come le armature di un gigantesco condensatore ove l’aria, una miscela di gas isolante costituita principalmente da azoto e ossigeno, funge da dielettrico interposto tra queste enormi armature. La rigidità dielettrica dell'aria, in base al valore del campo elettrico che si stabilisce tra cielo e terra, può essere superata e si può verificare il fenomeno della scarica elettrica che comunemente è definito fulmine (provocando la generazione di una corrente di fulminazione che eccezionalmente può raggiungere i 200kA). Associato al fulmine, ovvero alla scarica vera e propria, segue il “tuono” che, a seconda della natura del fulmine e della distanza dall'osservatore, può manifestarsi come un colpo secco e forte oppure come un rombo basso e prolungato. In pratica la scarica del fulmine provoca un forte aumento di pressione e temperatura dell’aria presente nel canale ionizzato prodotto dal fulmine stesso: la conseguente espansione dell'aria alla pressione atmosferica, più bassa, produce un’onda d’urto che si manifesta col rumore del tuono. I fulmini a secondo del diverso punto di impatto, producono diversi tipi di danneggiamenti in una struttura o in un servizio; i danni causati da fulmini si dividono in: 
- Danni a esseri viventi dovuti a tensioni di contatto e di passo.
- Danni a materiali (incendio, esplosione, distruzione meccanica, rilascio di sostanze chimiche) dovuti agli effetti della corrente del fulmine, scariche “distruttive” incluse.
- Guasti agli impianti, anche interni, dovuti all’impulso elettromagnetico del fulmine (LEMP = Lightning Electro Magnetic Pulse).

I fulmini colpiscono generalmente gli oggetti posti più in alto e li percorrono fino a scaricarsi a terra. Sono state previste quattro diverse modalità con cui i fulmini possono entrare in una struttura:
- Colpendo un oggetto di metallo posto in alto sulla struttura.
- Colpendo le punte della struttura, anche se non realizzata con materiale conduttore (pali di legno o cemento o anche rami di alberi).
- Colpendo un elemento posto in alto vicino alla struttura e spostandosi poi orizzontalmente.
- Colpendo dei conduttori elettrici esposti di linee aeree che terminano nelle strutture interessate.

Gli incendi da fulminazione non sono rari e, laddove se ne ipotizzi l’origine, le indagini devono essere estese anche alla verifica dell’esistenza e funzionalità di un impianto di protezione dalle scariche atmosferiche. Tali protezioni possono essere fondamentalmente di due tipi: 
- primarie (LPS esterno, ove LPS = Lightning Protection System), ovvero i parafulmine;
- secondarie (LPS interno) ovvero i limitatori di sovratensioni, detti SPD = Surge Protective Device.
 
L' LPS esterno deve essere in grado di intercettare il fulmine, di condurre e di disperdere a terra la corrente provocata dal fulmine mentre l’LPS interno deve evitare la formazione di tensioni pericolose. 
Nel caso di indagini condotte per eventi del genere vanno ricercate tracce manifeste del passaggio della forte scarica elettrica visualizzabili come residui di combustione spinta, elevata carbonizzazione con tracce di fusione di materiali anche alto-fondenti, scie di materiale fuso o bruciato dirette verso elementi metallici collegati a terra. A volte il drenaggio a terra delle correnti di fulmine nelle barre delle armature, presenti nelle strutture in calcestruzzo, determina l’esplosione delle travi o pilastri, a causa degli sforzi elettrodinamici che si creano al passaggio delle elevatissime correnti di fulmine. Attraversando murature di mattoni o di pietre il fulmine spesso ne provoca la disgregazione, con la proiezione nelle vicinanze di frammenti a volte anche consistenti, a causa dello spostamento d’aria. Idem per quanto riguarda le vetrate presenti in prossimità del passaggio della scarica.

### CAUSA 7 - PROIEZIONE DI FAVILLE E/O SCINTILLE, SALTI DI FUOCO, RESIDUI DI FUMO
Le quattro possibilità riguardano :

#### FAVILLE
Sono particelle di materiale, in genere metallo allo stato di fusione, o comunque incandescenti, con dimensioni fino a circa 10 mm. Quello che caratterizza le faville è la possibilità di essere proiettate molto lontano dal punto di generazione (fino a circa 10 m di distanza), data la violenza della smerigliatrice o del getto con cui il dardo del cannello spinge lontano il metallo fuso. Hanno una durata massima di circa un minuto, poi, raffreddandosi, perdono ogni effetto.

#### SCINTILLE
Si generano quando dei piccoli frammenti surriscaldati di materiale si staccano da una superficie metallica. Il frammento, dato l’elevato rapporto superficie/volume, non riesce a dissipare il calore tanto rapidamente quanto se ne produce, per cui le scintille, in genere, non hanno sufficiente energia per innescare un vero e proprio incendio. Durano qualche secondo, per cui, a meno di non essere in presenza di atmosfere di gas o vapori di liquidi infiammabili (che s’innescano con valori bassissimi di energia), un incendio provocato da scintille rimane tutto da verificare, specialmente nel caso di combustibili solidi.

#### SALTI DI FUOCO
Fenomeni derivanti dalla capacità di un incendio boschivo di creare situazioni metereologiche localizzate (correnti termiche) in situazioni particolari (quali gli “incendi di chioma”), che consentono ad elementi leggeri ed incendiati (rami, faville, fogliame) di volare al di sopra della vegetazione e propagare l’incendio anche a distanza di decine di metri oltre il normale fronte di fiamma. Questa circostanza spiega perché nelle attività antincendio vengono create le “fasce parafuoco”, zone di terreno disboscate e rese brulle artificialmente.

#### BRACI DA FUMO
Riguarda i residui delle sigarette o sigari, i cosiddetti “mozziconi”. È stato acclarato che la temperatura superficiale della brace di una sigaretta si aggira sui 300°C in condizioni normali (a riposo), e sui 400°C in presenza di ventilazione o tiraggio. L’energia termica risulta però piuttosto bassa, tenuto conto della minuscola massa della brace incandescente, pertanto solo se la superficie del materiale combustibile presente, e con cui è a contatto (in genere carta o stoffa o plastica) è piccola, può accadere che la brace riesca a riscaldarla, portandola alla temperatura di accensione. Se invece la superficie con cui la brace viene portata a contatto è piuttosto estesa (massa grande), è facile che determini solo una semplice bruciatura localizzata e superficiale. Da esperimenti eseguiti, le braci covanti dovute a tizzoni di sigaretta, possono tardare fino a 40 minuti prima di manifestarsi come incendio.

### CAUSA 8 – PRESENZA DI FIAMME LIBERE
Tale origine richiede ben pochi commenti: trattasi di casi di degenerazione nell’uso di fuochi usati normalmente e cioè lavorazioni con cannelli da taglio o saldatura, l’uso di candele, utilizzo di cucine private o industriali, camini o barbecue, bracieri, fuochi da bivacco, fornelli o lampade da campeggio. In questa categoria rientrano anche gli incendi derivati dai “tizzoni” (pezzi di legno o di carbone di grossa pezzatura, che presentano parti incandescenti ad elevata temperatura). In genere un incendio con tale origine deriva da un uso improprio o distratto di attrezzature che determinano l’instaurarsi di situazioni di pericolo (quali i bambini che giocano con i fiammiferi o cuochi che si distraggono dal governo dei fornelli).

### CAUSA 9 - FUOCHI PIROTECNICI
I residui incandescenti di fuochi d’artificio possono essere capaci di innescare incendi nel caso cadano su elementi combustibili. Pertanto è importante, nel corso delle indagini, informarsi dettagliatamente, se nel giro di qualche chilometro dal luogo dell’incendio, nelle ore precedenti l’incendio, si siano tenuti spettacoli pirotecnici per eventi pubblici o privati. In tal modo è possibile correlarli correttamente all’incendio ed ai campioni reperiti in loco e prelevati in sede di sopralluogo. I residui di tali fuochi sono dei precisi indicatori e, laddove non distrutti dall’incendio stesso, sono costituiti da bacchette di legno o cilindri di cartone, logicamente bruciacchiati e con il classico odore sulfureo della polvere da sparo. Logicamente tale esame di tipo organolettico - e pertanto soggettivo - va confermato da obiettive analisi di laboratorio.

### CAUSA 10 - AVARIE IMPIANTI PRODUZIONE CALORE
Rientrano in questa tipologia le problematiche derivanti da apparecchiature generatrici di calore, casalinghe od industriali; sono incluse anche le macchine produttrici di freddo (che sono sempre macchine che trasferiscono calore). 
La maggioranza degli incendi imputabili a questa causa traggono origine dai guasti alle caldaie, sia a combustibile solido (vedi caldaie a polverino di carbone) o liquido (gasolio o olio combustibile) o gas (GPL o metano) o ai loro impianti ausiliari (come gli impianti elettrici in genere o l’impianto di preriscaldamento nel caso dell’olio combustibile pesante). 
Oltre che per i guasti gli incendi possono avvenire anche per imprudente o distratta gestione degli impianti o componenti; le cause principali degli incendi e esplosioni derivanti da avarie agli impianti di produzione calore alimentati a gas combustibile deriva da perdite o fughe di combustibile nei sistemi utilizzatori. Spesso avvengono per mancanza delle superfici di ventilazione.

### CAUSA 11 - GUASTI E ATTRITI MECCANICI
In seguito a processi di attrito, urto o abrasione, dai materiali solidi possono separarsi delle particelle (faville) che si riscaldano per effetto dell’energia utilizzata nel processo di lavorazione. Gli urti che coinvolgono ruggine e metalli leggeri (per esempio alluminio e magnesio) e le loro leghe possono indurre una reazione allumino-termica che può causare l’accensione di eventuali atmosfere esplosive in particolari ambienti, specialmente di tipo industriale. L’attrito per sfregamento, anche tra materiali ferrosi simili e tra alcuni materiali ceramici (impianti frenanti) può generare punti caldi e scintille simili a quelle di molatura. In tale casistica rientra la perdita di lubrificazione: se un cuscinetto è nuovo, o una bronzina è ben lubrificata, il riscaldamento risultante è irrilevante, ma una mancata lubrificazione può portare ad un innalzamento di temperatura. L’aumento di temperatura a sua volta provoca un’usura precoce del cuscinetto che, a sua volta, provoca un ulteriore surriscaldamento localizzato. L’inconveniente, oltre a procurare un fermo della macchina per guasto del componente, può provocare un incendio qualora detti organi in movimento (ricordiamo che maggiore è la velocità, maggiore è l’attrito) siano ricoperti da polvere o materiale combustibile. Classico esempio sono i fiocchi di cotone nei reparti di bobinatura delle filande, fiocchi di cellulosa nelle cartiere, polveri di segatura nelle segherie (vedi il fenomeno del “tracking” nelle cause elettriche), o semplici stracci abbandonati. Altri tipi di guasti meccanici che possono essere all’origine di questi incendi sono le perdite di fluidi combustibili (olii idraulici) o infiammabili (impianti chimici) in tubazioni sotto pressione, dovute ad usure o a cricche oppure ad allentamenti dei collegamenti per vibrazioni. Lo stato di aerosol di queste nebulizzazioni determina un elevatissimo rapporto tra superficie e volume di tali combustibili provocando l’accensione del liquido appena in contatto con superfici roventi (ad esempio pozzetti di ascensori idraulici, macchine operatrici con centraline oleodinamiche, eccetera).

### CAUSA 12 - DOLOSE O VANDALICHE
Rientrano, tra queste, gli incendi provocati dall’uomo in modo volontario (in inglese vengono definiti “arson”). Affinché si possa considerare con certezza un incendio come doloso occorre però trovare “precisi” elementi con valenza probatoria (tracce di scasso, residui di liquidi acceleranti, rinvenimento d’inneschi volontari, situazioni patrimoniali notoriamente disastrose, eccetera), che siano oggettivamente “rilevanti”, e tra di loro “concordanti”.
Gli incendi dolosi sono molto spesso ritardati nel tempo in modo che il colpevole possa crearsi un alibi per l’orario dell’incendio. A tale scopo vengono utilizzati elementi molto semplici quali le candele, oppure congegni meccanici quali le sveglie (il massimo ritardo ottenibile è di 55 minuti o 11 ore, a secondo della lancetta usate) o i timer da cucina, che danno un ritardo massimo di circa 60 minuti, o infine, i timer elettronici in genere, che sono programmabili senza limiti. Al timer fa seguito un circuito di accensione costituito quasi sempre da elementi distruttibili dall’incendio, quali una batteria ed un filamento: questo può essere costituito da una lampadina con il vetro rotto, o altra resistenza elettrica.

### ALTRE CAUSE
Per individuare le possibili sorgenti di innesco relativamente alle esplosioni esiste una norma, la UNI EN 1127-1 “Prevenzione dell’esplosione e protezione contro l’esplosione. Concetti fondamentali e metodologia” che elenca 11 possibili sorgenti di innesco. Eliminando quelle comuni e già illustrate nel presente articolo, ne rimangono 4 da esaminare e precisamente :
- Correnti vaganti e protezione catodica.
- Campi elettromagnetici.
- Ultrasuoni.
- Compressione adiabatica di gas.

#### CORRENTI VAGANTI
Sono tra le cause ritenute le maggiori responsabili degli incendi di natanti, e sono imputabili a fenomeni di dispersione degli impianti elettrici di bordo che, sotto tensione, presentano un basso isolamento. Tali correnti di dispersione possono derivare in piccola parte dalle correnti continue delle batterie, ma, in maggior parte da quelle dalla rete a 230 V. Sono imputabili ai differenti potenziali di “messa a terra” che si creano tra i collegamenti della “terra” collegata alla linea di alimentazione di banchina, e la “terra” del natante collegata alla massa e alle piastre metalliche di dispersione. Tale fenomeno è più sentito in acque salate rispetto a quelle di laghi e fiumi, perché costituiscono una soluzione elettrolita più attiva e potente.

#### PROTEZIONE CATODICA
Per quanto riguarda la protezione catodica (di strutture e tubazioni metalliche interrate) essa può essere di due tipi: attiva e passiva. La prima fa ricorso ad alimentatori collegati alla rete elettrica che energizzano masse metalliche poste in vicinanza di linee ferroviarie elettrificate. La seconda usa piastre di zinco, cosiddette “di sacrificio”, applicate alle chiglie dei natanti. Quella che può riguardare i fenomeni di nostro interesse è la prima: i problemi possono nascere dalle apparecchiature di alimentazione dei dispositivi “attivi”.

#### CAMPI ELETTROMAGNETICI
Un “campo elettromagnetico”, che è costituito dalla combinazione del campo elettrico e del campo magnetico, viene generato localmente da qualunque distribuzione di cariche elettriche variabile nel tempo o nello spazio, e si propaga sotto forma di onde elettromagnetiche. I meccanismi di interazione dei campi elettromagnetici con la materia si traducono in effetti diretti ed indiretti. Sono “diretti” l’induzione di correnti nei materiali elettricamente sensibili, e le relative cessioni di energia con rialzo termico; sono quelli che possono provocare fenomeni che possono degenerare in incendi o esplosioni. Quelli “indiretti”, che possono avere gravi ricadute sulla sicurezza personale, sono costituiti dalle interferenze con attrezzature e altri dispositivi elettronici o con elementi metallici passivi, ad esempio chiodi, fili o piastre di metallo, schegge metalliche che potrebbero trovarsi per svariati motivi all’interno del corpo umano.

#### ULTRASUONI
Gli “ultrasuoni” sono onde meccaniche con frequenze maggiori di quelle udibili - stimate da circa 16 Hz fino ad un massimo di 20 KHz - fino a circa 100 kHz. Gli ultrasuoni trovano utilizzo in campo medico ed industriale (ecografie, nei CnD) e in molti apparecchi utilizzati per la pulizia superficiale di oggetti di piccole dimensioni o nella saldatura di oggetti quali le tubazioni in materiali termoplastici. Nel loro utilizzo una larga porzione di energia viene assorbita dalle sostanze liquide o solide presenti nell’ambiente circostante, con la conseguenza che le sostanze esposte a ultrasuoni si possono surriscaldare ad un punto tale da diventare sorgenti di innesco.

#### COMPRESSIONE ADIABATICA
Il fenomeno della “compressione adiabatica” avviene quando i gas vengono compressi velocemente e vale la regola che maggiore è la pressione di uscita, più elevata è la temperatura raggiunta (ricordiamo che questa circostanza è utilizzata nel funzionamento del motore diesel). In pratica se un gas con velocità elevata incontra una resistenza, si surriscalda : nella maggior parte dei casi queste resistenze sono rappresentate da valvole o rubinetti chiusi. Il fenomeno si spiega con la circostanza che i gas vengono compressi così velocemente che l’energia termica rimane inalterata e può erompere successivamente coinvolgendo componenti critici. 

***NOTA:** Un fenomeno è definito adiabatico quando si svolge in un contenitore termicamente isolato rispetto all’ambiente circostante e l’aumento di energia del sistema si traduce in un aumento di temperatura, oppure se il fenomeno è talmente veloce che non c’è materialmente “il tempo” di trasferire il calore che rimane all’interno innalzandone la temperatura).*
{: .box-note}

Personalmente, ricordando che il fenomeno di cui ci stiamo occupando è di tipo adiabatico, nonostante l’elevata temperatura che può prodursi non ritengo possa innescare incendi di solidi o liquidi, ma solo di sostanze molto più sensibili, quali infiammabili ed esplosivi, laddove il componente interessato dal riscaldamento, o la tubazione, sono vicini a tali elementi.
